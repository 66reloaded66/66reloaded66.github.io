<html>
    <head>
        <title>SZEPI családi nap ajándék</title>
    </head>
    <body>
        MÁRTON MÁTYÁS
 <pre>Nevezetes lelkipásztora volt annakidején (a század első felében) a kanizsai eklézsiának Márton Mátyás esperes plébános,
     később pápai prelátus, aki pedig ugyancsak kordában tartotta a nyáját. Minden hívőjének: öregnek, fiatalnak egyformán járnia
     kellett vasár- és ünnepnapon a templomba, ahol aztán a prelátus úr nagy szónoki vehemenciával orozta őket, ha úgy találta,
     hogy nem mindenben élnek Istennek tetsző életet.
     A vakbuzgókat ki nem állhatta („mindennapos kosztosoknak" hívta a naponta áldozó Mária-társulatosokat), de a cifra papucs, piros kendő, bécsi rongy, kencefice meg a sok pántlika, tehát a hívságos életmód ellen is föl-fölemelte szavát.
     Mondják, hogy kedvenc szavajárása volt a „marha" kifejezés, és ezt a titulust igen sűrűn, olykor még igehirdetés közben is osztogatta.
    *
     Húsvéti prédikációja alatt egy anyóka késve érkezett a nagymisére, s ide-oda tipegve ülőhelyet keresett magának a padsorok között. A plébános úr, félszemével az evangéliumot, másikkal meg a szülét kísérve, éppen ott tartott, hogy „És kiméne Jézus az Olajfák hegyére...", mikor hirtelen felcsattant a hangja:
    — Oszt csak mászkál, csak mászkál a marha! . . .
    Hívei, kiket a hosszú prédikáció alatt kicsinység el is nyomott a buzgalom, ijedten kapták föl fejüket ezekre az istenkáromló szavakra, és csak ekkor látták, hogy lelkipásztoruk méltatlan kifejezései nem az Isten fiára, hanem a jámbor öregasszonyra vonatkoznak, aki csoszogásával zavarta a húsvéti áhítatot.
</pre>
    <p><i>részlet Tőke István: Mosolygó Tisza mente c. kötetéből</i></p>
    </body>
</html>